# Calligraphr བེད་སྤྱོད་བྱས་ནས་ཡིག་གཟུགས་བཟོ་ཚུལ།
Calligraphr བེད་སྤྱོད་བཏང་ནས་ཡིག་གཟུགས་གསར་བ་བཟོ་བའི་དམིགས་ཡུལ།

ཡིག་གཟུགས་ངོས་འཛིན་རིག་ནུས་བཟོ་བར་གཙོ་བོར་སྦྱོང་བརྡར་གྱི་རྒྱུ་ཆ་ལ་རག་ལས་ཤིང་། ཇི་ཙམ་གྱིས་རྒྱུ་ཆ་མང་པོ་ཡོད་ན་དེ་ཙམ་གྱིས་རིག་ནུས་དེའི་ནུས་པ་ཆེན་པོ་དང་སྤུས་དག་པོ་ཆགས་ཀྱི་ཡོད།
སྦྱོང་བརྡར་རྒྱུ་ཆའི་ནང་ཡིག་གཟུགས་མི་འདྲ་བ་ག་ཚོད་མང་ན་དེ་ཙམ་གྱིས་ཡིག་གཟུགས་ངོས་འཛིན་ལ་ནུས་པ་ཆེན་པོ་ཐོན།
ཡིག་གཟུགས་ངོས་འཛིན་གྱི་རིག་ནུས་ལ་རྒྱུ་ཆ་ག་འདྲ་དགོས་ཟེར་ན། ཡིག་ཕྲེང་གཅིག་གི་པར་དང་། དེའི་ནང་གི་ཡིག་གཟུགས་ཇི་བཞིན་ཕབ་ཡོད་པའི་ཡིག་རྐྱང་བཅས་མཉམ་དུ་ཡོད་པ་ཅན་གྱི་ཆ་ཉུང་མཐར་འབུམ་བཞི་དགོས། དེ་ལས་མང་ན་ཤིན་ཏུ་ལེགས།

ཡིག་གཟུགས་ངོས་འཛིན་རིག་ནུས་ཀྱི་སྦྱོང་བརྡར་རྒྱུ་ཆ་བཟོ་ཐབས།

1.དཔེ་རྙིང་རྣམས་གཤེར་འབེབས་བྱས་ཏེ་དེའི་ཡིག་ཕྲེང་རེ་རེ་གཏུབས་ཤིང་། དེའི་ཡིག་གཟུགས་གཏག་དགོས། ཐབས་ལམ་འདིའི་སྐབས་ཀྱི་ལས་ཀ་མང་ཤོས་དང་དུས་ཚོད་མང་ཤོས་ནི་ཡི་གེ་གཏག་རྒྱུ་དང་དེར་ཞུ་དག་གཏོང་རྒྱུ་བཅས་ཡིན།

2.དཔེ་རྙིང་གང་ཡང་རུང་བ་ཞིག་བཙལ་ནས་དེའི་ཡིག་གཟུགས་དང་མཐུན་པའི་གློག་རྡུལ་ཡིག་གཟུགས་ཤིག་གསར་བཟོ་བྱེད་དགོས།
  * ཡིག་རྐྱང་གང་རུང་ཞིག་ཡིག་གཟུགས་གསར་བ་དེར་བསྒྱུར་ཏེ། དེའི་ཐིག་ཕྲེང་རེ་རེ་པར་གྱི་རྣམ་པར་བསྒྱུར་དགོས། འདིས་ཐབས་ལམ་དང་པོ་ལྟར་ཡི་གེ་རེ་རེ་ནས་གཏག་མི་དགོས་ཤིང་། ཞུ་དག་ཀྱང་བྱེད་མི་དགོས་པས་ལས་ཕྱོད་ཧ་ཅང་ཆེ།
  * ཡིག་གཟུགས་གསར་བ་དེར་བརྟེན་ནས་བཀའ་འགྱུར་ལྟ་བུ་ཡི་གེར་གཏགས་ཟིན་པ་རྣམས་དུས་ཚོད་ཐུང་ཐུང་ནང་ལ་ཡིག་ཕྲེང་མང་བོར་བཟོ་ཐུབ་པས། འདི་ནི་ཡིག་གཟུགས་ངོས་འཛིན་རིག་ནུས་ཀྱི་རྒྱུ་ཆ་གལ་ཆེན་ཞིག་ཆགས་ངེས།
  * ཐབས་ལམ་འདིའི་སྐབས་སུ་དུས་ཚོད་མང་ཤོས་དང་། ལས་ཀ་ཆེ་ཤོས་ནི་སྔོན་གྱི་དཔེ་རྙིང་ཁག་གི་ཡིག་གཟུགས་དང་མཐུན་པའི་གློག་རྡུལ་ཡིག་གཟུགས་གསར་བཟོ་བྱ་རྒྱུ་དེ་ཡིན། ཇི་ཙམ་གྱིས་ཡིག་གཟུགས་མི་འདྲ་བ་མང་པོ་བཟོ་ཐུབ་ན་དེ་ཙམ་གྱིས་ཡིག་གཟུགས་ངོས་འཛིན་རིག་ནུས་ཀྱི་རྒྱུ་ཆ་ཕུན་སུམ་ཚོགས་པར་འགྱུར།
